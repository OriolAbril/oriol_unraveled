# La voluntat de canviar: homes, masculinitat i amor
Notes i reflexions de llegir _La voluntat de canviar: homes, masculinitat i amor_ de bell hooks,
publicat el 2004.

## Pròleg
El pròleg comença argumentant la necessitat d'un llibre com aquest:
un llibre feminista sobre homes i masculinitat.
Segons bell hooks, no hi ha gairebé cap llibre que explori el paper dels homes en la lluita contra
el patriarcat.
També explora els motius que han dut a aquesta situació.
Algunes de les raons que exposa són la por i el desconeixement, o el sentiment que cap home
és capaç de canviar.

Encara avui en dia a 2022 tot i que s'estiguin popularitzant termes com aliat, _allyship_, etc.
costa trobar llibres, iniciatives o activitats similars.
Han passat gairebé 20 anys des de la publicació del llibre, però la necessitat d'aquest continua
tant present com quan es va escriure.

bell hooks cita Barbara Deming per sintetitzar la primera raó sobre la por i el desconeixement
al voltant dels homes:

> Crec que l'única manera d'arribar on volem anar és no negar-nos mai a afrontar la veritat
> dels nostres sentiments quan sorgeixen dins nostre, fins i tot quan voldríem que allò no
> fos la veritat. De manera que hem d'admetre la veritat: que de vegades voldríem que els
> nostres pares, fills, germans, amants, no existissin. Però aquesta veritat és certa al
> costat d'una altra veritat: la veritat que aquest desig ens causa angoixa.

bell hooks estén aquest desig no només a dones sinó també a criatures.
No sé si encara em puc considerar una criatura, probablement parcialment no vaig massa desencaminada
la descripció. Però també crec que aquest desig que neix de la por també és aplicable als homes.
I no només en un sentit d'interseccionalitat,
i.e. des d'homes gais o neurodivergents envers la resta,
sinó en tots els àmbits.

A mi personalment sempre se m'ha fet molt més difícil establir relacions d'amistat profundes
amb nois que no pas amb noies, i no són l'únic a qui li passa.
Les meves relacions amb altres nois rarament inclouen compartir sentiments i emocions,
i a més molt sovint estan supeditades a canviar sense previ avís tan bon punt deixem d'estar sols.
En la meva experiència, els grups de 4+ homes solen estar vertebrats per "bromes/jocs"
tirant a agressius (o directament cruels i agressius)
per anar-se demostrant mútuament que són éssers temibles i per tant dignes de respecte.
Bromes/jocs dirigits tant a altres membres del grup com a persones externes,
i que molt sovint no s'haurien de considerar bromes ni jocs ni res per l'estil.

Fa poc un youtuber anomenat ElXokas explicava en un dels seus videos que un amic seu no bevia
per així "mesurar les seves paraules" i poder-se endur a casa a noies borratxes que
altrament no li haurien fet cas.
El sol fet que ell necessiti "mesurar paraules", és a dir enganyar,
i a més encara que elles estiguin embriagades per lligar ja és repugnant, però la cosa no acaba aquí.
Segons aquest tal ElXokas aquest amic en qüestió era "un crack, un fuera de serie" i
per si no fos prou, resulta que aquesta persona _disfrutava_ fent això.

Evidentment però el pitjor de tot al meu parer és que no és un cas aïllat.
Hi va haver una munió de gent a les xarxes donant suport tant al ElXokas per explicar això
dient que l'amic era un crack com gent defensant aquesta conducta.
Perquè el sistema sencer és així.
Cosa que em porta a la següent cita del pròleg, bell hooks continua amb la segona raó:

> Les dones i les criatures, tan nenes com nens, dominades pels homes, els volen veure
> morts perquè creuen que els homes no estan disposats a canviar. I creuen que els homes
> que no són dominants no les protegiran. Creuen que els homes no tenen remei.

Les dues frases finals van ressonar molt intensament en el meu cas quan les vaig llegir.

Sempre he intentat no ser dominant i també no ser agressiu, però massa sovint
sigui per la raó que sigui (o que em vulgui fer creure a mi mateix) no he intervingut per
protegir a qui ho necessitava.
També duc tota la vida a cavall entre la meva personalitat i la creació del meu jo
i resistir/sucumbir æls rols que m'imposa el patriarcat;
intentant també canviar aquelles coses que no m'agraden:
intentar ser més expressiu i conscient dels meus sentiments,
no vertebrar la meva personalitat i vàlua al voltant de la feina o els estudis...

Quan m'assalten els pensament negatius jo també penso i em convenço segons com a mi
mateix que no sóc capaç de canviar. Al cap i a la fi duc anys i anys en aquest
estira i arronsa i segons com hi ha coses en les que sento que vaig endarrere.
Tanmateix, si que hi ha algunes coses en les que he canviat i millorat i
vaig poc a poc fent camí cap a descobrir-me a mi mateix fora dels rols patriarcals.
Tinc la voluntat de canviar.
De fet, més aviat diria que tinc la necessitat de canviar perquè no podria viure amb mi mateix sinó.

<!--
comentar quin es el % d'homes agressors?

per exemple: https://twitter.com/BelOlid/status/1532640513827999744
-->
